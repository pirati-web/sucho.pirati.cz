---
category: blog
layout: post
date: 2020-09-09
#published: false
tags: krajinotvorba kontrola-moci-a-mocných půda-a-voda koloběh-vody sucho
title: 'Jak dál se Žabákem aneb mokřad do každé obce!'
description: 'životní prostředí, kauzy, krajská politika' 
author: Petr Petřík/Jana Skopalíková
#authorId: 
image: posts/mokrad_zabak.jpg
---

**Pokud jste v uplynulých měsících sledovali kauzu boje za záchranu mokřadu Žabák u Lysé nad Labem, asi také víte, že tentokrát se podařilo cenné území zachránit. Co jsme se ale z této kauzy dozvěděli o ochraně přírody v našem kraji a o jak cennou lokalitu se jednalo?**

Na záchraně mimořádně cenného území, mokřadu Žabák, se podílely desítky lidí. My měli štěstí, že jsme byli u toho, když tým 16 odborníků území zkoumal. Všichni se shodli, že z přírodovědného hlediska je lokalita velmi cenná a jednoznačně si zaslouží ochranu. Proto jsme také podali návrh na registraci významného krajinotvorného prvku a podíleli se na zpracování podkladů na vyhlášení přírodní památky. Také z vodohospodářského hlediska je plocha významná, neboť zadržováním vody a zvýšením retenční schopnosti krajiny se zmírňují jednak následky povodňových vln a v případě extrémního sucha se ochlazuje krajina a dotují podzemní vody. 

**Záchrana desítek ohrožených druhů**

Během průzkumů zde bylo potvrzeno 5 druhů obojživelníků, 2 druhy plazů, 82 druhů ptáků, 11 druhů savců a cca 200 druhů bezobratlých živočichů (determinace terénních sběrů není zatím kompletně dokončena). K tomu zde roste 189 druhů cévnatých rostlin, z čehož zhruba polovina je vázána na biotopy trvale nebo přechodně podmáčených stanovišť. Když si to přepočteme na druhovou ochranu, kterou zajišťuje zákon o ochraně přírody a krajiny, tak byl v území dosud prokázán výskyt 19 druhů zařazených do kategorie ohrožených, 22 druhů silně ohrožených a 6 druhů kriticky ohrožených. Za všechny jmenujme prokázané rozmnožování kriticky ohroženého čolka velkého coby jasného důkazu trvalého mokřadu. Mezi ochranářsky nejcennější druhy ptáků, které zde i hnízdí, patří např. bekasina otavní, kulík říční nebo jeřáb popelavý. Jeřábi zde hnízdili ještě v roce 2019, ale letos už hnízdění bylo pravděpodobně znemožněno kvůli instalaci odvodňovacího potrubí v oblasti propustku pod tratí.

**Mokřad i do vaší obce**

Kauza Žabák představuje příklad úspěšné spolupráce veřejnosti a odborníků proti nízké informovanosti některých místních politiků. Je nutné neustále obhajovat veřejný zájem ochrany přírody a zabránit bezhlavé výstavbě. Jsme dokonce přesvědčeni, že plánovaný obchvat města Lysá nad Labem je řešitelný za současného zachování biologických hodnot a posílení retenčního potenciálu částí mokřadu v podobě revitalizace vodních ploch a vybudování tůní pro obojživelníky. Místo se nabízí k vybudování naučné stezky a vedení exkurzí. Zkrátka voda si i přes snahu spoutat ji v melioracích opět našla svou cestu a mít vlastní mokřad vidíme v dnešní době jako velkou devízu. Proto zvolejte s námi – mokřad do každé obce!

Na konec bychom rádi poděkovali všem, kteří se na záchraně mokřadu podíleli, ať už odborníkům, občanům nebo politikům. Byla to společná práce, která měla smysl.
