---
date:         2020-09-09
category:     blog
tags:         krajinotvorba kontrola-moci-a-mocných půda-a-voda koloběh-vody sucho
layout:       post
title:        "Poslanecký Výbor pro životní prostředí se po prázdninách vrátil k odpadové legislativě a boji proti suchu"
image:        posts/dana_balcarova_vybor.jpg
---


Praha, 9. září 2020 – Nabitý program 30. schůze poslaneckého Výboru pro životní prostředí obsahoval mimo jiné projednání zákona o obalech, diskuzi o opatřeních realizovaných v resortech zemědělství a životního prostředí v zájmu zmírnění dopadů sucha a nedostatku vody. Rovněž řešení nové evropské legislativy v oblasti oběhového hospodářství, biodiverzity a také zřízení Fondu pro spravedlivou transformaci uhelných regionů. Debatováno bylo i téma možnosti regulace návštěvnosti zvláště chráněných území.


> „Na některé nedostatky novely zákona o obalech, které se snažím řešit i svými pozměňovacími návrhy, na dnešním výboru upozornili také zástupci odborné veřejnosti, kteří se zúčastnili jednání jako hosté. Přes snahu Ministerstva životního prostředí přesvědčit nás o opaku, považuji některé podmínky pro získání autorizace pro obalové společnosti za pro žadatele nesplnitelné a pokud nebudou změněny, obávám se, že se vstupu nových autorizovaných obalových společností na trh nikdy nedočkáme. Chybějící konkurenci v této oblasti přitom považuji za problém,” říká František Elfmark, pirátský poslanec, který je u tohoto sněmovního tisku zpravodajem, a dodává, že někteří zástupci odborné veřejnosti dokonce požadují vrácení celého tisku do druhého čtení.


> „Dnes jsem se z pozice předsedkyně výboru ptala Ministerstva životního prostředí a zemědělství, jaké postupy přijala v návaznosti na kontrolu Nejvyššího kontrolního úřadu za období 2013 - 2018, která konstatovala, že chybí zásadní opatření pro boj se suchem a potřebná právní úprava. Chtěla jsem vědět, jak resorty postupují v otázce nápravy. Zásadní pro mě je, aby stanovené cíle a opatření byla konkrétní a měřitelná. Jen tak lze vyhodnotit, zda jsou prostředky na boj se suchem využívány efektivně. Bohužel dosud trvá neschopnost spolupráce ministerstev na dokončení tolik potřebné protierozní vyhlášky. Piráti ve svém plánu Vodu řešíme teď protierozní vyhlášku považují za klíčovou pro zadržování vody v půdě,“  popisuje pirátská poslankyně Dana Balcarová, předsedkyně Výboru pro životní prostředí.


Doplnila, že výbor přijal také vstřícné usnesení k zavedení Fondu pro spravedlivou transformaci, ve kterém mimo jiné vyzývá vládu ČR k co nejefektivnější využití prostředků z mechanismu pro férovou transformaci uhelných regionů. 
