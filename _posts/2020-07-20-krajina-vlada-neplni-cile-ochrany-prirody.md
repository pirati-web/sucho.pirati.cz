---
date:         2020-07-20
category:     blog
tags:         legislativa zivotni-prostredi krajinotvorba kontrola-moci-a-mocných půda-a-voda sucho
layout:       post
title:        "Komentář Dany Balcarové: Vláda neplní cíle v ochraně přírody a krajiny, které si sama stanovila. Zaspala i v řešení sucha či povodní, Piráti chtějí nápravu "
image:        posts/d-balcarova.jpg
---   


Praha, 20. července 2020 - Vláda dostatečně neplní své závazky u ochrany přírody a krajiny, obzvláště opomíjí řešení sucha a povodňových stavů. Potvrdil to dokument vyhodnocující státní politiku životního prostředí za léta 2012-2020, který se dnes projednává na vládě. Za Piráty na neuspokojivý stav dlouhodobě poukazujeme, jeho dopady totiž ponesou primárně občané České republiky. Představili jsme například vlastní plán [Vodu řešíme teď](https://pirati.cz/assets/pdf/e-book-vodu-resime-ted.pdf), který pomáhá bojovat proti extrémním změnám klimatu. 

Z vyhodnocení Státní politiky životního prostředí České republiky vyplynulo, že z třiceti stanovených cílů jich vláda za osm let naplnila pouze dvanáct. Mezi nimi navíc nebyl ani jeden z kategorie Ochrana přírody a krajiny. A to i přesto, že tato oblast obsahuje záměry, které by mohly napomoci se zvládáním sucha či povodňových stavů, jako je například obnova vodního režimu krajiny či zlepšení hospodaření se srážkovou vodou v sídelních útvarech.  

Já se ptám, z jakého důvodu vláda tyto problémy opomíjí? A co udělá pro nápravu a kdy? Dokument uvádí, že se to bude řešit až v dalším plánu do roku 2030. To je ale zcela nedostatečné a neřeší to podstatu problému.

Není možné dále platit ekonomický růst devastací krajiny. Pro Piráty je její ochrana nedílnou součástí rozvoje České republiky. To prosazujeme v zákonech, na jednáních sněmovního Výboru pro životní prostředí i na komunální úrovni. Příkladem jsou pirátské aktivity na záchranu mokřadu Žabák v Lysé nad Labem, zorganizování semináře Zeleň jako účinná klimatizace sídel v Poslanecké sněmovně a naše legislativní kroky umožňující přírodě blízkou revitalizaci vodních toků či silnější ochranu biodiverzity v krajině. 

Stát svou politikou oklešťuje veřejný zájem ochrany přírody. Dnes prezentovaný dokument dokazuje, že vláda neplní v této oblasti svoje vlastní závazky, což si vybírá skrytou daň, kterou všichni platíme, jenom se v závěrečných účtech Ministerstva financí ČR nezobrazuje. 
