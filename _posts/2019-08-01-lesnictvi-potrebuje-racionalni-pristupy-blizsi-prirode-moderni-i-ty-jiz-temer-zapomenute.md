---
date:         2019-08-01
category:     blog
tags:         lesnictví krajinotvorba životní-prostředí myslivost sucho
layout:       post
title:        "Lesnictví potřebuje racionální přístupy bližší přírodě – moderní i ty již téměř zapomenuté"
image:        posts/listnaty_les.jpg
author:       Dan Leština a Radek Holomčík
---  

Zatímco česká veřejnost netrpělivě čeká, až stát konečně začne systematicky řešit kritický stav našich lesů, předložilo Ministerstvo zemědělství novelu lesního zákona, ve které se řeší důsledky, nikoli příčiny problémů, a to jen velmi nedostatečně. Proto jsme ve spolupráci s kolegy z TOP09 a řadou odborníků předložili vlastní sérii pozměňovacích návrhů, jejichž smyslem je uvolnit ruce vlastníkům lesů a lesním hospodářům a umožnit jim více využívat principů přirozené obnovy a přírodě blízkého hospodaření.

Konkrétně se jedná o tyto věci:

* __Zrušení nesmyslné povinnosti kácet kůrovcem již opuštěné stromy.__ Chceme, aby se lesníci snažili napadené porosty skutečně zachránit tam, kde to má ještě smysl, ne aby se soustředili jen na odklízení (a prodej) stromových „mrtvol“.
* K dlouhodobější odolnosti a stabilitě může pomoci například navrhované legislativní __zjednodušení využívání přirozené obnovy porostů a znovuzavedení některých tradičních alternativních způsobů pěstování lesa__ jako jsou nepasečný způsob hospodaření, nízký a střední les apod. Zároveň potřebujeme chránit lesní půdu před degradací, proto navrhujeme také zmenšení maximální povolené plochy holosečí.
* Z pohledu lesníků i ochránců přírody je zásadní změna, kterou navrhujeme v mysliveckém zákoně. Ta by měla pomoci __regulovat vysoké stavy zvěře__. Dosud se politika v této oblasti tvořila spíše na VIP honech než na odborných seminářích a k podobnému kroku chyběla politická odvaha. Nyní tedy dáváme poslancům šanci tuto odvahu projevit.
* Dalším návrhem je __nezcizitelnost státních lesů__. Při vědomí toho, jak jsou kontrolované největší firmy v tomto odvětví a do jaké krize se státní lesy brzy mohou dostat, je divoká masivní privatizace hrozbou, o které se sice z oficiálních vyjádření nedozvíte, ale které jistě neuškodí předcházet. Naštěstí tento návrh přijal za své Zemědělský výbor PSP a má tak velkou šanci projít ve třetím čtení.
* __Změna pravidel pro druhovou skladbu__ lesů: Zamezení vzniku porostů skládajících se z většiny z dřevin, u kterých hrozí plošný úhyn, a naopak zrušení jiných nepotřebných omezení.

Pro některé z návrhů TOP 09 a Pirátů se prozatím podpora našla, některé natolik inspirovaly kolegy z hnutí ANO, že předložili vlastní, velmi podobné návrhy (za což jim ale upřímně děkujeme). O většinu změn není bohužel mezi českými politiky a ani ze strany Ministerstva zemědělství zájem. Vše se rozhodne při závěrečném hlasování na plénu sněmovny po letních prázdninách. Závěrečné hlasování bude zajímavé sledovat, protože například při hlasování o nezcizitelnosti státních lesů se zřetelněji projeví případné pozoruhodné vazby jednotlivých poslanců.
