---
date:         2019-01-23
category:     blog
tags:         životní-prostředí myslivost bezpečnost vnitro
layout:       post
title:        "Debatě o regulaci olova musí předcházet kvalitní studie"
image:        posts/pistole.jpg
author:       Jan Hora a Lukáš Kolářík
---  
Zpráva Evropské agentury pro chemické látky (ECHA) ze září 2018 doporučila výrazným způsobem regulovat používání olova ve střelivu a u rybářských potřeb. Důvodem je především ochrana vodního ptactva a dravců. Pirátský poslanec Lukáš Kolářík a pražský radní Jan Hora zprávu kritizují a poukazují na horší fyzikální vlastnosti materiálů, které mohou olovo nahradit. Agentura jde podle nich ve svých doporučeních za rámec racionálně pojaté ochrany životního prostředí a nebere v úvahu dopady na členské státy EU, ani další komplikace, které přinese v mnoha ohledech.

*„Ochranu životního prostředí před negativními dopady působení olova, zejména na ptactvo, dnes v ČR zajišťuje regulace týkající se mokřadů. Kvalitní náhražky za olověné střelivo mají často nevhodné účinky na lovnou zvěř. Paradoxně mohou zvýšit utrpení zvířat, protože mají pro svou nižší hmotnost menší účinný dostřel. Jako rozumné a zcela dostačující se mi tedy jeví revize rozsahu mokřadů po shodě příslušných ministerstevy a odborné veřejnosti,“* uvedl poslanec Lukáš Kolářík, místopředseda bezpečnostního výboru.

Pirátský radní MČ Praha 4 pro IT a otevřenou radnici Jan Hora uvádí další problémy, které by měly dopad na držitele zbrojního průkazu i bezpečnostní složky státu: *„Úplný zákaz používání olova ve střelivu by měl negativní důsledky nejen na běžné držitele zbrojního průkazu, ale i na výrobce zbraní a střeliva, na policisty a vojáky ochotné cvičit se zbraní i mimo pracovní dobu na civilních střelnicích. Likvidačním by byl i pro mnohé střelnice používané Policií ČR a Městskou Policií. I laikovi je tak patrný dopad na záležitosti vnitřní bezpečnosti státu, kterým se zpráva ECHA nezabývá. Členské státy se jimi ale samozřejmě zabývat musí. Zpráva ECHA a její závěry byly mnoha našimi odbornými organizacemi zpochybněny, Piráti proto budou preferovat vyhotovení studií, které jasně identifikují dopady na životní prostředí a na lidské zdraví, stejně jako dopady případné regulace v ČR. Do té doby budeme trvat na stanovisku, že současná právní úprava v ČR je optimální a není třeba ji nijak radikálně měnit.“*

Piráti prosazují racionální přístup u všech regulací týkající se zbraní a střeliva. Zpráva ECHA zatím nepředstavuje pro ČR povinnost zavést regulaci olova a dle mluvčí Evropské Komise nepadlo zatím žádné rozhodnutí o tom, zda by ECHA měla připravit nějaká omezení týkající se olověného střeliva v jiných terénech, než jsou mokřady. Piráti se do diskuse na úrovni hodlají EU zapojit už nyní, aby nedošlo k přijetí necitlivé a nesystémově upravené směrnice. Potřebnou regulací pro mokřady totiž už náš právní řád disponuje.
