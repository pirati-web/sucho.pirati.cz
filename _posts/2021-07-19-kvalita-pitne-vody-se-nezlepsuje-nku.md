---
date:         2021-07-19
category:     blog
tags:         kontrola-moci-a-mocných pitná-voda vodohospodářství
layout:       post
title:        "Kvalita vody v České republice se nelepší, místo příčin znečištění se řeší jen důsledky"
image:        posts/dana-balcarova02.jpg
author:       Dana Balcarová
---

 

Praha, 19. července 2021 – Nejvyšší kontrolní úřad dnes potvrdil dlouhodobé obavy Pirátů o kvalitu pitné vody. Dle dostupných [závěrů úřadu](https://www.nku.cz/scripts/detail.php?id=11898) vydal stát v letech 2013 až 2020 celkem přes 2,7 miliardy korun z fondů EU a státního rozpočtu na opatření na monitoring kvality vody a na modernizaci technologií v úpravnách vody. Kvalita povrchových ani podzemních vod se za tuto dobu ale nezlepšila. Protože problematika kvality a dostupnosti vody patří mezi naše priority, navrhujeme ve volebním programu [jasná řešení](https://www.piratiastarostove.cz/program/kvalitni-pitna-voda-pro-kazdeho/). Hlavním cílem do příštího volebního období bude zamezit znečišťování, zavést ochranná pásma vodních zdrojů do centrální evidence zemědělské půdy a zajistit hydrogeologické průzkumy bez negativního ovlivňování zdrojů vody. 

Vedle uvedených opatření chceme pracovat také na podpoře omezení hnojiv a pesticidů, které kvalitu pitné vody negativně ovlivňují. Chystáme se předložit novely zákonů, které znečišťování vod omezí, zlepší kontrolu stávajících povinností a umožní veřejnosti zapojit se jako účastník do řízení týkajících se vodních zdrojů v jejich okolí. Chystáme také komplexní novelu vodního zákona zaměřenou mimo jiné právě na skutečnou ochranu vydatnosti i kvality vodních zdrojů. 

Právě výskyt pesticidních a dusíkatých látek, který má přímý vliv na kvalitu zdrojů pitné vody, je podle NKÚ velkým problémem a v některých místech se jejich výskyt dokonce zvýšil. I přes snahy mnoha odborníků upozornit na negativní vliv pesticidů ze zemědělství na ekosystémy i lidské zdraví roste počet povolovaných výjimek z hygienického limitu pro pitnou vodu, a to právě zejména kvůli pesticidním látkám. Stát problém řeší miliardami z peněz EU na modernizaci technologií v úpravnách pitné vody, což ale příčiny znečištění neřeší.

Kontroloři z NKÚ upozorňují, že hlavním znečišťovatelem povrchových a podzemních vod pesticidy a dusíkatými látkami je zemědělská činnost. Stát ale bohužel dosud nemotivuje například dotačním systémem zemědělce k tomu, aby změnili svou praxi, snížili využívání pesticidů a tím také kontaminaci vodních zdrojů. Dle Pirátů jde o zásadní problém. Hlavní součástí plánu adaptačních opatření republiky musí být vodní kostra krajiny a ochrana zdrojů vody. Zcela zásadní je také zajištění zásobování občanů kvalitní pitnou vodou dobudováním infrastruktury vodovodů a kanalizací či systematické vyhledávání nových zdrojů pitné vody.

Pod mojí záštitou se v tomto volebním období uskutečnily k tématu dostupnosti a kvality vody dva semináře - [Pitná voda je – a bude?](https://www.psp.cz/sqw/hp.sqw?k=4606&td=19&cu=4) a [Cena, kvalita a dostupnost pitné vody](https://www.psp.cz/sqw/hp.sqw?k=4606&td=19&cu=20). Obou se účastnili nejen zástupci dotčených ministerstev, členové Výboru pro životní prostředí, ale i odborníci z Akademie věd či Českého hydrometeorologického ústavu. Z obou také jednoznačně vyplynulo, že kvalita zdrojů vody se jednoznačně zhoršuje.
