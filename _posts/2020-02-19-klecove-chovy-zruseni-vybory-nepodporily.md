---
date:         2020-02-19
category:     blog
tags:         sněmovna legislativa živočišná-výroba
layout:       post
title:        "Sněmovní výbory nepodpořily zrušení klecových chovů. České zemědělství nemá nakročeno do 21. století, varuje Pošvář"
image:        posts/posvar.jpg
author:       Mediální odbor
---


Praha, 19. února 2020 – Pirátští poslanci se dnes na Zemědělském výboru a na Výboru pro životní prostředí snažili prosadit pozměňovací návrhy ve věci klecových chovů, mrzačení křídel mláďat ptáků a vázných ustájení, které by nasměrovaly české zemědělství do 21. století. Zcela zásadní návrh zrušení klecových chovů však díky hlasování hnutí ANO ani jedním z výborů neprošel. Stejně tak Zemědělský výbor nepodpořil zákaz mrzačení mláďat ptáků. Pouze se pirátskému poslanci Janu Pošvářovi podařilo prosadit zákaz vázného ustájení od roku 2030, který bude platit bez výjimek. „Díky tomuto návrhu dojde k tomu, že převáží dobré životní podmínky zvířat nad majetkovými zájmy chovatelů,” vysvětluje pirátský poslanec Jan Pošvář. 

> „Kolegové z ANO ze Zemědělského výboru si nepřejí jasná pravidla pro chovatele a chtějí, aby nadále marně doufali, že se transformace nestane, i když je to nevyhnutelné ať už z pohledu řetězců, tak z pohledu veřejnosti. Ohrožují tím naše hospodářství. Pokusím se jim to vysvětlit ještě ve druhém čtení ve Sněmovně,“ řekl poslanec Jan Pošvář, předkladatel pozměňovacího návrhu, který by zakázal klecový chov slepic od roku 2027. 

Poslanci Zemědělského výboru bohužel nepodpořili ani návrh místopředsedy Zemědělského výboru Radka Holomčíka, který navrhoval zákaz mrzačení mláďat ptáků. 

> „Velice mě mrzí, že tento návrh neprošel. Je absurdní, že chceme zamezit ptákům létat. Je to jako kdybychom chtěli rybám zamezit plavat,” okomentoval výsledek hlasování Radek Holomčík. Současná právní úprava umožňuje do tří dnů mrzačit křídla.
